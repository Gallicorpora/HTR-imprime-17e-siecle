A MONSIEVR DE MONTORON.

ONSIEVR, M Ie vous preſente vn tableau d'vne des plus belles actions d’Auguſte.

Ce Monarque eſtoit tout genereux, & ſa generoſité n'a iamais paru auec tant d’eſclat que dans les effects de ſa clemence & de ſa liberalité.

Ces deux rares vertus luy eſtoient ſi naturelles & ſi inſeparables en luy, qu’il ſemble qu'en cette Histoire que i'ay miſe EPISTRE. rage, qu’il a ſe dignement ſouſtenu dans la profeſſion des Armes à qui vous aueZ donné vos premieres années, ce ſont des choſes trop cogneuës de tout le monde :

Ie ne diray rien de ce prompt & puiſſant ſecours que reçoiuent chaſque iour de voſtre main tant de bonnes familles ruinées par les deſordres de nos guerres, ce ſont des choſes que vous vouleZ tenir cachees:

Ie diray ſeulement vn mot de ce que vous aueZ particulierement de commun auec Auguſte.

C’eſt que cette generoſité qui compoſe la meilleure partie de voſtre ame, & regne ſur l'autre, & qu'à iuſte titre on peut nommer l’ame de voſtre ame, puis qu’elle en fait mouuoir toutes les puiſſances, c'eſt dis-je que cette generoſité à l’exemple de ce grand Empereur prend plaiſir à s’eſtendre ſur les gens de lettres, en vn temps où beaucoup penſent auoir trop recompensé leurs trauaux quand ils les ont honoreZ d’vne loüange ſterile. 

Et certes, vons aueZ traicté quelques-vnes de nos Muſes auec tant de magnanimité, qu'en elles vous aueZ obligé toutes les autres, & qu’il n'en eſt point qui ne vous en doiue vn remerciement.

Trouuez donc bon, MONSIEVR, que ie m'acquite de celuy que ie reconnoy vous en deuoir, par le presẽt que ie vous fais de ce Poëme, que i'ay choiſy comme le plus durable des miens, pour apprendre plus long-temps à ceux qui le liront, que le genereux Monſieur de Montoron par vne liberalité inoüye en ce ſiecle s'eſt rendu toutes les Muſes redeuables, & que ie prends tant de part aux bien-faits dont vous aueZ ſurpris quelques-vnes d’elles, que ie m'en diray toute ma vie, MONSIEVR, Voſtre tres-humble & tresobligé ſeruiteur.

CORNEILLE.

SENECA lib.i. de Clementia, cap.9.

D Iuus Auguſtus mitis fuit Prnceps, ſi quis illum a Principatu ſuo æſtimare incipiat:

in communi quidem Republica, duodeuiceſimum egreſſus annum;

iam pugiones in ſinu amicorum abſconderat, iam inſidiis M.

Antonij Conſulis latus perierat, iam fuerat Collega proſcriptionis:

ſed cum annum quadrageſimum tranſiſſet, & in Gallia moraretur, delatum eſt ad eum indicium L.

Cinnam ſtolidi ingenij vitum inſidias ei ſtruere.

Dictum eſt & vbi,& quando, & quemadmodum aggredi vellet.

Vnus ex conſciis deferebat, ſtatuit ſe ab eo vindicare.

Conſilium amicorum aduocari iuſſit.

Nox illi inquieta erat, cum cogitaret adoleſcentem nobilem, hoc detracto integrum, Cn.

Pompeij nepotem damnandum. lam vnum hominem occidere non poterat, cum M.

Antonio proſcriptionis edictum inter cœnã didarat.

Gemens ſubinde voces varias emittebat & inter ſe contrarias Quid ergo?

ego percuſſorem meum ſecurum ambulare patiar me ſollicito?

Ergo non dabit pœnas qui tot ciuilibus bellis fruſtra petitum caput, tot naualibus, tot pedeſtribus præliis incolume poſtquam terra marique pax parta eſt, non occidere conſtituat, ſed immolare?

Nam ſacrificantem placuerat adoriri.

Rurſus ſilentio interpoſito maiore multo voce ſibi quam Cinnæ iraſcebatur.

Quid viuis, ſi perire te tam multorum intereſt?

Quis finis erit ſuppliciorum?

quis ſanguinis?

Ego ſum nobilibus adoleſcentulis expoſitũ caput in quod mucrones acuãt.

Non eſt tanti vita ſi vt ego non peream tam multa perdenda ſunt.

Interpellauit tandem illum Liuia vxor, & admittis, inquit, muliebre conſilium?

Fac quod Medici ſolent, vbi vſitata remedia non procedunt tentant contraria.

Seueritate nihil adhuc profeciſti:Saluidiemium Lepidus ſecutus eſt, Lepidum Muræna, Murænam Cæpio, Cæpionem Egnatius, vt alios taceam quos tantum auſos pudet:

nunc tenta quomodo tibi cedat clementia.

Ignoſce L.

Cinnæ, L MONTAGNE liu. i. de ſes Eſſais, chap.

23. 'Empereur Auguſte eſtant en la Gaule receut certain aduertiſſement d'vne coniuration que luy braſſoit L.

Cinna, il delibera de s’en vanger, & manda pour cet effet au lendemain le conſeil de ſes amis :

mais la nuict d’entre-deux il la paſſa auec grande inquietude, conſiderant qu’il auoit a faire mourir vn ieune homme de bonne maiſon, nepueu du grand Pompée, & produiſoit en ſe plaignant diuers diſcours.

Quoy donc, faiſoit-il, ſera-il dit que ie demeureray en crainte & en alarme, & que ie lairray mon meurtrier ſe promener ce pendant à ſon aiſe?

S’en ira il quitte ayant aſſailly mà teſte, que i’ay ſauuée de tant de guerres ciuiles, de tant de batailles par mer & par terre?

& apres auoir eſtably la paix vniuerſelle du monde, ſera il abſouz ayant delibere non de me tuer ſeulement, mais de me ſacrifier?

Car la coniuration eſtoit faicte de le tuer comme il feroit quelque ſacrifice.

Apres cela s’eſtant tenu coy quelque eſpace de temps,il recommẽçoit d’vne voix plus forte & s’en prenoit à ſoy-meſme.

Pourquoy vis-tu, s’il importe à tant de gens que tu meures?

ny aura-il point de fin à tes vengeances & à tes cruautez?

Ta vie vaut-elle que tant de dommage ſe face pour la conſeruer?

Liuia ſa ſemme le ſentant en ces angoiſſes :

& les conſeils des ſemmes y ſeront-ils receus, luy dit-elle?

fay ce que ſont les Medecins, quand les receptes accouſtumées ne peuuent ſeruir, ils en eſſayent de contraires.Par ſeuerité tu n’as iuſques à cette heure rien profité.

Lepidus a ſuiuy Saluidienus, Murena Lepidus, Cæpio Murena, Egnatius Cæpio, cemmence à experimenter comment te ſuccederont la douceur & la clemence.

Cinna eſt conuaincu, pardonne luy, de te nuire deſormais il ne pourra, & profitera à ta gloire.

Auguſte fut bien aiſe d’auoir trouué vn Aduocat de fon humeur, & ayant remercié ſa femme & contremandé ſes amis qu’il auoit aßigné au Conſeil il cõmanda qu’on fit venir à luy Cinna tout ſeul :

& ayant fait ſortir tout le monde de ſa chambre, & fait donner vn ſiege à Cinna il luy parla en cette maniere.

En premier lieu, ie te demande, Cinna, paiſible audiance :

n’interrõps pas mon parler, ie te donneray temps à loiſir d’y reſpondre.

Tu ſçais, Cinna, que t’ayant pris au camp de mes ennemis, non ſeulement t’eſtant fait Extraict du Priuilege du Roy.

I L eſt permis à noſtre amé & feal PIERRE CORNEILLE noſtre Conſeiller & Aduocat General à la Table de Marbre des Eauës & Foreſts de Roüen, de faire imprimer vne Tragedie de ſa compoſition intitulée CINNA, ou La Clemence d'Auguſte, durant le temps de vingt ans, à compter du iour que ladite piece ſera acheuée d’imprimer. 

Et deffenſes ſont faictes à tous Imprimeurs & Libraires d’en imprimer, vendre & diſtribuer d’autre impreſſion que celle qu’aura fait faire ledit CORNEILLE, ou ſes ayans cauſe, fut peine de quinze cens liures d’amende, confiſcation des exemplaires, & de tous deſpens, dommages & intereſts, ainſi qu’il eſt porté par les lettres de Priuilege.

Donné à Fontaine-bleau le premier Aouſt 1642.

Signé CLIER. 

Et ſcellé du grand ſceau de cire iaune.

E T ledit ſieur CORNEILLE a cedé & transporté tous les droicts dudit Priuilege par luy obtenu du preſent liure à TOVSSAINCT QVINET Marchand Libraire, pour iouir du contenu en iceluy, ainſi qu’il a eſté accordé entr’eux.

Acheué d'imprimer pour la premiere fois le 18.

Ianuier 1643.

ACTEVRS.

OCTAVE CESAR AVGVSTE Empereur de Rome.

LIVIE Imperatrice.

CINNA Fils d'vne fille de Pompée, Chef de la coniuration contre Auguſte.

MAXIME Autre Chef de la coniuration. ÆMILIE Fille de C.

Toranius tuteur d’Auguſte & proſcrit par luy durant le Trium-virat.

FVLVIE Confidente d’Æmilie.

POLYCLETE Affranchy d’Auguſte.

EVANDRE Affranchy de Cinna.

EVPHORBE Affranchy de Maxime.

La Scene eſt à Rome.

CINNA TRAGEDIE.

ACTE PREMIER.

SCENE PREMIERE. ÆMILIE.

I MPATIENS deſirs d'vne illuſtre vangeãce A qui la mort d’vn pere a donné la naiſſance.

Enfans impetueux de mon reſſentiment Que ma douleur ſeduite embraſſe aueuglement:

L’ordre mal concerté, l’occaſion mal priſe, Peuuent deſſus ton chef renuerſer l’entrepriſe, Porter ſur toy les coups dont tu le veux frapper, Dans ſa ruine meſme il peut t’enuelopper, 

Et quoy qu’en ma faueur ton amour execute, Il te peut en tombant accabler ſous ſa cheute.

Ah!

ceſſe de courir à ce mortel danger, Te perdre en me vangeant, ce n’eſt pas me vanger, Vn cœur eſt trop cruel quand il trouue des charmes Aux douceurs que corrompt l’amertume des larmes, 

Et ie tiens qu’il faut mettre au rang des grands malheurs La mort d’vn ennemy qui nous couſte des pleurs.

Mais peut-on en verſer alors qu’on vange vn pere?

Eſt-il perte à ce prix qui ne ſemble legere?



Et quand ſon aſſaßin tombe ſous noſtre effort, Doit-on conſiderer ce que couſte ſa mort?

Ceſſés vaines frayeurs, ceſſés laſches tendreſſes De ietter dans mon cœur vos indignes foibleſſes, 

Et toy qui les produis par tes ſoins ſuperflus, Amour, ſers mon deuoir, & ne le combats plus, Luy ceder c’eſt ta gloire, & le vaincre, ta honte, Monſtre toy genereux, ſouffrant qu’il te ſurmonte, Plus tu luy donneras, plus il te va donner, 

Et ne triomphera que pour te couronner.

SCENE II. ÆMILE.

FVLVIE. ÆMILIE.

I E l’ay iuré, Fuluie, & ie le iure encore, Quoy que i’ayme Cinna, quoy que mon cœur l’adore, S’il me veut poſſeder, Auguſte doibt perir, Sa teſte eſt le ſeul prix dont il peut m’acquerir, Je luy preſcris la loy que mon deuoir m’impoſe.

FVLVIE.

Elle a pour la blaſmer vne trop iuſte cauſe, Par vn ſi grand deſſein vous vous faites iuger Digne ſang de celuy que vous voulez vanger, Mais encor vne fois ſouffrez, que ie vous die Que cette paßion dûſt eſtre refroidie, Auguſte chaque iour a force de bien-faits Semble aſſez reparer les maux qu’il vous a faits, Sa faueur enuers vous paroiſt ſi declarée, Que vous eſtes chez luy la plus conſiderée, 

Et de ſes courtiſans ſouuent les plus heureux Ont encore beſoin que vous parliez pour eux. ÆMILIE.

Toute cette faueur ne me rend pas mon pere, 

Et de quelque façon que l’on me conſidere, Abondante en richeſſe ou puiſſante en credit, Je demeure touſiours la fille d'vn proſcrit.

Les bien-faits ne font pas touſiours ce que tu penſes, D'vne main odieuſe ils tiennent lieu d'offences, Plus nous en prodiguons à qui nous peut haïr, Plus d’armes nous donnons à qui nous veut trahïr.

Jl m’en fait chaque iour ſans changer mon courage, Je ſuis ce que i’eſtois, & ie puis dauantage, 

Et des meſmes preſens qu’il verſe dans mes mains J'achepte contre luy les esprits des Romains.

Je receurois de luy la place de Liuie, Comme vn moyen plus ſeur d’attenter à ſa vie, Pour qui vange ſon pere il n’eſt point de forfaits, 

Et c'eſt vendre ſon ſang que ſe rendre aux bien-faits. 

Et tu verrois mes pleurs couler pour ſon trespas Qui le faiſant perir ne me vangeroit pas.

C’eſt vne laſcheté que de remettre à d’autres Les intereſts publics qui s’attachent aux noſtres, Joignons à la douceur de vanger nos parens La gloire qu’on remporte à punir les tyrans, 

Et faiſons publier par toute l’Italie, La liberté de Rome eſt l’œuure d'Æmilie, On a touché ſon ame & ſon cœur s’eſt eſpris, Mais elle n’a donné ſon amour qu’a ce prix.

FVLVIE.

Voſtre amour à ce prix n’eſt qu'vn preſent funeſte, Qui porte à voſtre amant ſa perte manifeſte.

Penſés mieux, Æmillie, a quoy vous l’expoſeZ, Combien à cét eſcueil ſe ſont deſià briſeZ, Ne vous aueuglez, point quand ſa mort eſt viſible. ÆMILIE.

Ah!

tu ſçais me frapper par où ie ſuis ſenſible, Quand ie ſonge aux hazards que ie luy fais courir, La crainte de ſa mort me fait deſià mourir, SCENE III.

CINNA. ÆMILIE.

FVLVIE. ÆMILIE.

Ais le voicy qui vient.

Cinna, voſtre aſſemblée M Des grandeurs du peril n'eſt-elle point troublée, 

Et reconnoiſſez-vous au front de vos amis Qu’ils ſoient preſts à tenir ce qu’ils vous ont promis?

CINNA.

Jamais contre vn tyran entrepriſe conceuë Ne permit d’eſperer vne ſi belle iſſuë, Iamais de telle ardeur on ne iura ſa mort, 

Et iamais coniurez ne furent mieux d’accord:

Tous s’y monſtrent portez auec tant d’allegreſſe Qu’ils ſemblent comme moy vanger vne maiſtreſſe, seruir 

Et tous font éclatter vn ſi puiſſant courroux Qu’ils ſemblent tous vanger vn pere comme vous. ÆMILIE.

Ie l'auois bien préueu que pour vn tel ouurage Cinna ſçauroit choiſir des hommes de courage, 

Et ne remettroit pas en de mauaiſes mains L’intereſt d'Æmilie & celuy des Romains.

CINNA.

Pleuſt aux Dieux que vous-meſme eußiez veu de quel zele Cette troupe entreprend vne action ſi belle!

Au ſeul nom de Céſar, d'Auguſte, & d’Empereur, Vous eußiez, veu leurs yeux s'allumer de ſureur, 

Et dans vn meſme inſtant par vn effet contraire Leur front paſlir d’horreur & rougir de colere.

Amis, leur ay-ie dit, voicy le iour heureux Qui doit conclurre en fin nos deſſeins genereux, Le Ciel entre nos mains a mis le ſort de Rome, 

Et ſon ſalut dépend de la perte d'vn homme, Si l'on doit le nom d’homme à qui n’a rien d’humain, A ce Tigre alteré de tout le ſang Romain.

Combien pour le reſpandre a-t’il formé de brigues?

Combien de fois changé de partis & de ligues, Tantoſt amy d’Antoine & tantoſt ennemy, 

Et iamais inſolent ny cruel à demy?

Là par vn long recit de toutes les miſeres Que durant noſtre enfance ont enduré nos peres, Renouuelant leur haine auec leur ſouuenir Ie redouble en leurs cœurs l’ardeur de les punir.

Ie leur fais des tableaux de ces triſtes batailles Où Rome par ſes mains déchiroit ſes entrailles, Où l’Aigle abatoit l’Aigle, & de chaque coſté Nos legions s’armoient contre leur liberté, Où le but des ſoldats & des chefs les plus braues C’eſtoit d'eſtre vainqueurs pour deuenir eſclaues, Où chacun trahiſſoit aux yeux de l'Vniuers Soy-meſme & ſon pays pour aſſeurer ſes fers, 

Et taſchant d’acquerir auec le nom de traiſtre L’abominable honneur de luy donner vn maiſtre, Romains contre Romains, parens contre parens Combatoient ſeulement pour le choix des tyrans.

I’adiouſte à ces tableaux la peinture effroyable De leur concorde affreuſe, horrible, impitoyable, Funeſte aux gens de bien, aux riches, au Senat, 

Et pour tout dire en fin de leur Triumuirat.

Mais ie ne trouue point de couleurs aſſez noires Pour en repreſenter les Tragiques hiſtoires.

Sont les degrez, ſanglans dont Auguſte a fait choix Pour monter dans le trône & nous donner des loix.

Rendons toutefois grace à la bonté celeſte Que de nos trois tyrans c’eſt le ſeul qui nous reſte, 

Et que iuſte vne fois il s’eſt priué d’appuy Perdant pour regner ſeul deux meſchans comme luy.

Luy mort nous n’auons point de vangeur ny de maiſtre, Auec la liberté Rome s’en va renaiſtre, 

Et nous meriterons le nom de vrays Romains Si le ioug qui l’accable eſt brisé par nos mains.

Prenons l’occaſion tandis qu'elle eſt propice, Demain au Capitole il fait vn ſacriſce, Qu’il en ſoit la victime, & faiſons en ces lieux Iuſtice à tout le monde à la face des Dieux:

Là preſque pour ſa ſuite il n’a que noſtre troupe, C’eſt de ma main qu’il prend & l’encens & la coupe, 

Et ie veux pour ſignal que cette meſme main Luy donne au lieu d'encens d’vn poignard dans le ſein.

Ainſi d’vn coup mortel la victime frappée Fera voir ſi ie ſuis du ſang du grand Pompée, Faites voir apres moy ſi vous vous ſouuenez Des illuſtres ayeux de qui vous eſtes nez.

A peine ay-ie acheué que chacun renouuelle Par vn noble ſerment le vœu d'eſtre fidelle, L'occaſion leur plaiſt, mais chacun veut pour ſoy L'honneur du premier coup que i’ay choiſi pour moi:

La raiſon regle en fin l’ardeur qui les emporte, Maxime & la moitié s’aſſeurent de la porte, L’autre moitié me ſuit & doit l’enuironner, Preſte au moindre ſignal que ie voudray donner.

Voila, belle Æmilie, à quel point nous en ſommes.

Demain i’attens la haine, ou la faueur des hommes, Le non de parricide, ou de liberateur, Céſar celuy de Prince, ou bien d’vſurpateur.

Du ſuccez, qu'on obtient contre la tyrannie Dépend ou noſtre gloire, ou noſtre ignominie, 

Et le peuple inégal à l’endroit des tyrans, S’il les deteſte morts, les adore viuans.

Pour moy, ſoit que le Ciel me ſoit dur ou propice, Qu'il m'éleue à la gloire, ou me liure au ſupplice, Que Rome ſe declare, ou pour, ou contre nous, Mourant pour vous ſeruir tout me ſemblera doux. ÆMILIE.

Ne crain point de ſuccez, qui ſoüille ta memoire, Le bon & le mauuais ſont égaux pour ta gloire, 

Et dans vn tel deſſein le manque de bon-heur Met en peril ta vie & non pas ton honneur.

Regarde le malheur de Brute & de Caßie, La splendeur de leurs noms en eſt-elle obſscurcie?

Ont-ils perdu celuy de derniers des Romains?



Et ſont-ils morts entiers auecque leurs deſſeins?

Leur memoire dans Rome eſt encor precieuſe Autant que de Céſar la vie eſt odieuſe:

Si leur vainqueur y regne, ils y ſont regrettez, 

Et par les vœux de tous leurs pareils ſouhaitez.

Va marcher ſur leurs pas où l'honneur te conuie, Mais ne pers pas le ſoin de conſeruer ta vie, Souuien-toy du beau ſeu dont nour ſommes eſpris, Qu'außi bien que la gloire Æmilie eſt ton prix, Que tu me dois ton cœur, que mes faueurs t’attendent, Que tes iours me ſont chers, que les miens en dependent, 

Et que...

Mais quel ſuiet méne Euandre vers nous?